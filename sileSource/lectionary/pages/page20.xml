<?xml version="1.0" encoding="utf-8"?>
<sile class="lectionary" papersize="a4">
<include src="lectionary/styles.sil" />
<ms1>GUTFONDE: MISA LONG NAIT</ms1>
<ms>1. RIT <rq>Eks 12:1-8, 11-14</rq></ms>
<mr>Akar dapanim: Ekiam, akar gavgaviba Israelia ganɨga me mɨgɨa ghaze, me Dughiar Ensel Israelia Gitazim gɨnɨghnɨgh isar ekiam damuam.</mr>
<s1>Akar kam, a Ua Me Inimɨn Akɨnafarim, o Eksodas, an aven iti.</s1>
<twocol>
<p>Ezɨ Moses ko Aron Isipɨn kantrin ikiavɨra itima, Ikiavɨra Itir God kamaghɨn aningɨn mɨgei, “Iakɨnir kam, a ian azenibar faragha zuir iakɨnimɨn ikiam. Nɨ Israelian gumazamiziba kamaghɨn me mɨkɨm, iakɨnir kamɨn aruer namba 10, gumaziba bar vaghvagh uan adarazi bagh sipsipɨn igiatam ko memen igiatam, amɨsefegh. Egh dɨpenir vamɨran adarazi suvigh, asɨzim a gɨvaghan koghtɨ, afeziam mangɨ men boroghɨn itir darazir mɨkemeghtɨ, me izɨ asizir kam tuiragh uari danɨng aneremɨ. Me deraghvɨra nighnɨgh, asizir kam deragh gumaziba ko, amiziba ko, boribar tuiraghtɨ, me asizir tuzir kam agɨvagham. Egh nɨ ua bagh vaghvagh sipsipɨn apuritam o memen apuritam amɨseveghtɨ, an azenir vamɨra ikɨtɨ, duatam an mɨkarzimɨn ikian markɨ. Egh me asizir kaba uari bagh deraghvɨra dar gan mangɨ iakɨnir kamɨn aruer 14ɨn otogh. Eghtɨ dughiar kamra, an guaratɨzimɨn, Israelian gumazamiziba bar uan asizir kabav sueghtɨ, da arɨghregh. Egh me asɨzimɨn ghuzitaba inigh, uan dɨpenimɨn tiar akabar mɨriabagh asezir tememning daghuigh, dɨpenir kamɨn aven me ikɨ asɨzibar amam. Egh uaghan tiar akam gisɨn itir temer ighuvim aghefegh. Egh dɨmagarir kamɨn me sipsip o memen tuzim avimɨn a tuagh, egh ia asizir tuzir kam yis puvatɨzir bret ko zuravarir mɨsozim sara aneremɨ.</p>
<p>Egh ia asizir kabar amɨsɨ kamaghɨn damu. Ia iniba ikegh dagarir asuabar aghuigh, asadivir aghoribar suigh zuamɨra dar amɨ. Isar ekiar kam, a Ikiavɨra Itir God Israelia Gitazir Dughiam Gɨnɨghnɨghamin Isam.</p>
<p>Eghtɨ dɨmagarir kamra, kɨ Isipɨn danganiba bar dar mangɨ, gumazamizibar otarir ivariaba ko asizibar apurir ivariaba, kɨ dav soghtɨ me bar arɨmɨghiregham. Eghtɨ Isipɨn aseba bar, kɨ ivezir kuraba me danɨngam. Guizbangɨra, kɨ uabɨ Ikiavɨra Itir God. Ghuzir ia uan dɨpeniba aghevezir kaba, da ababanimɨn mɨn ikiam. Eghtɨ kɨ Isipian gumazamiziba pazɨ me damuva ivezir kuram me danɨngam. Kɨ ghuzimɨn ganigh, egh ian dɨpenibagh itagham. Egh kɨ ia ateghtɨ, ivezir kurar kam ia batoghan kogham. Eghtɨ ia deraghvɨra ikiam.</p>
<p>Eghtɨ ia dughiar kam gɨnɨghnɨghavɨra ikɨtɨ, a ian dughiar ekiamɨn mɨn ikiam. Kɨ dughiar kam ginabaghtɨ, a nan ziam feir isar ekiamɨn mɨn ikiam. Eghtɨ ia Ikiavɨra Itir God amir arazir kam gɨnɨghnɨgham. Eghtɨ ian gɨn otivamin adarasi, akar gavgavimɨn gɨn mangɨ God Israelia Gitazir Dughiam Gɨnɨghnɨghamin Isar kam damu, mamaghɨra ikiam.”</p>
<s2>Kar Godɨn Akam.</s2>
</twocol>
<ms>SAM <rq>Sam 116:12-13, 15-18</rq></ms>
<s1>Ia akam ikaragh: Kavɨn kam, Kraisɨn ghuzimɨn an e akufa.</s1>
<q1>Ikiavɨra Itir God bar deravɨra na gami.</q1>
<q2>Eghtɨ kɨ ua bizir tizimrama a danɨngam?</q2>
<q1>Kɨ ti wainɨn kavɨn tam a danigham, eghtɨ ofan kam kamaghɨn akagh suam,</q1>
<q2>Ikiavɨra Itir God uam na ini.</q2>
<q2>A ua na inizir bizir kam bagh an ziamɨn dɨmɨva an ziam mɨnamam.</q2>
<s1>Ia akam ikaragh: Kavɨn kam, Kraisɨn ghuzimɨn an e akufa.</s1>
<par/><goodbreak/>
<q1>Ikiavɨra Itir God ua bagha inabagha bar ifongezir gumazitam aremegham,</q1>
<q2>eghtɨ an damazimɨn gumazir kamɨn ovevem, bar bizir ekiamɨn mɨn ikiam.</q2>
<q1>O Ikiavɨra Itir God, kɨ nɨn ingangarir gumazim.</q1>
<q2>Nan amebam faragha nɨn ingangarir amizimɨn ike,</q2>
<q2>ezɨ datɨrɨghɨn kɨ nɨn ingangarir gumazimɨn ikia egha nɨn ingangarim gami.</q2>
<q2>Ezɨ nɨ benir na ikeziba fɨrizɨ kɨ datɨrɨghɨn fɨriaghɨrɨ.</q2>
<s1>Ia akam ikaragh: Kavɨn kam, Kraisɨn ghuzimɨn an e akufa.</s1>
<par/><goodbreak/>
<q1>Kɨ nɨ minabɨsɨ nɨ bagh ofa damuam,</q1>
<q2>egh nɨn ziamɨn dɨmɨva nɨn ziam fam.</q2>
<q1>Kɨ faragha nɨ koma akar dɨkɨrɨzim gami.</q1>
<q2>Kɨ datɨrɨghɨn akar gavgavir dɨkɨrɨzir kamɨn gɨn mangɨ nɨn gumazamizibar damazibar anekagham.</q2>
<s1>Ia akam ikaragh: Kavɨn kam, Kraisɨn ghuzimɨn an e akufa.</s1>
<par/><goodbreak/>
<ms>2. RIT <rq>1 Ko 11:23-26</rq></ms>
<mr>Akar dapanim: Ia zurara dughiaba bretɨn kam, ko wainɨn itarir kam ramɨva, ia Ekiamɨn mɨzazim ko ovevemɨn gun mɨkɨm, mangɨ dughiar a uamategh izamimɨn tugham.</mr>
<s1>Akar kam, akɨnafarir faragha zuim, Pol Korinɨn gumazamiziba baghava an osirizimɨn aven iti.</s1>
<twocol>
<p>Akar kɨ ia mɨkemezim, kar Ekiamra na ganɨngi. Akar kam kamakɨn: Dɨmagarir Judas Iesus isava apanibar agharim gatɨzimɨn, Iesus bret inigha, egha God mɨnabagha anebigha ghaze, “Kar nan nivafɨzim, kɨ ian akurvaghasa anenɨdi. Ia kamaghɨn damuva, na ginɨghnɨgh.” Me amegha gɨvazɨ, a wainɨn itarim inigha, kamaghɨram ami. A kamaghɨn mɨgei, “Wainɨn itarir kam, an Akar Dɨkɨrɨzir Gavgavir Igiam, kɨ uan ghuzimɨn a gamua gavgavim a ganɨdi. Ia anemamin dughiamɨn, ia anemɨva na ginɨghnɨgh.” Iesusɨn akar kam kamaghɨra en aka, zurara dughiaba ia bretɨn kam, ko wainɨn itarir kam ramɨva, ia Ekiamɨn ovevemɨn gun mɨkɨm, mangɨ dughiar a uamategh izamimɨn tugham.</p>
<s2>Kar Godɨn Akam.</s2>
</twocol>
<ms>WELKAMIM GUTNIUS</ms>
<p2>Ekiam Krais Iesus, e nɨn iziam fa iziar ekiam nɨ ganɨdi.</p2>
<p3>Kɨ Akar Dɨkɨrɨzir Gavgavir igiam ia danɨngasa. Kɨ ia gifongezɨ moghɨn, ia uari uarigh ifonge.</p3>
<p2>Ekiam Krais Iesus, e nɨn iziam fa iziar ekiam nɨ ganɨdi.</p2>
<ms>GUTNIUS <rq>Jo 13:1-15</rq></ms>
<mr>Akar dapanim: A uan gumazamiziba bar me gifonge, egha a bar moghɨra me gifueghavɨra ikia ghua dughiar an aremezimɨn tu.</mr>
<s1>Ia, Krais Iesusɨn Akar Aghuir Jon osirizim, a baragh.</s1>
<twocol>
<p>Dughiar kam, God Israelbagh Itazir Dughiam a gurumɨzaraghan otivam. Ezɨ Iesus fo, a mangamin dughiam otozɨ, a nguazir kam ategh uan Afeziam bagh mangasava ami. A uan gumazamizir nguazir kamɨn itiba a fomɨra bar me gifonge, egha me gɨfueghavɨra ikia ghua an areme. Ezɨ guaratɨzir kamɨn me apa iti. Satan faragha nɨghnɨzir Iesus isɨ apanibar agharim darɨghamim isa Judasɨn navim gatɨgha gɨfa. Judas, a Saimon Iskariotɨn otarim. Iesus kamaghɨn fo, Afeziam bizibar amuamin gavgavim bar a isa a ganɨngi. A uaghan kamaghɨn fo, God anemadazɨ a ize, egh a ua God bagh mangam. Kamaghɨn amizɨma Iesus dagher dakozim ategha dɨkafi, egha uan korotiar ruarim suegha, egha taulɨn mam inigha uan ivariam ike. Egha dɨpam itarir mam ginge, egha maghɨra uan suren gumazibar dagariba ruegha, egha taulɨn a uan ivariam amɨghɨrizimɨn da adɨsi. Egha a Saimon Pita bagha ize. Ezɨ Pita an azara, “Ekiam, nɨrara nan dagariba ruam?”</p>
<p>Ezɨ Iesus kamaghɨn an akam ikara, “Bizir kɨ amim, nɨ datɨrɨghɨn a gɨfozir puvatɨ. Egh nɨ gɨn a gɨfogham.”</p>
<p>Ezɨ Pita a mɨgei, “Nɨ nan dagariba ruan markɨ. Bar markɨ!”</p>
<p>Ezɨ Iesus kamaghɨn akam ikara, “Kɨ nɨn dagariba rueghan koghtɨma, eghtɨ nɨ na ko ikian kogham.”</p>
<p>Ezɨ Saimon Pita a mɨgei, “Ekiam, nɨ kamaghɨn nan dagaribara ruan markɨ. Nɨ nan dagariba ko dafariba ko dapanim sara, bar da ruam!”</p>
<p>Ezɨ Iesus a mɨgei, “Gumazir ruegha gɨvazim, a zue, a ua ruan markɨ. A pura dagaribara ruegh egh bar zuegham. Ezɨ ia bar moghɨra zuegha gɨvagha iti. Ezɨ ian gumazir vamɨra, a zuezir pu.” (Iesus gumazir a isɨ apanibar agharim darɨghamim, an a gɨfogha gɨfa. Kamaghɨn a ghaze, “Ia bar moghɨra zuezɨ, ezɨ ian vavɨra zuezir puvatɨ.”)</p>
<p>Iesus men dagariba ruegha gɨvagha, egha uan korotiar ruarim uam anerugha egha ua ghua uan dapiamin danganim gapera. Egha kamaghɨn men azai, “Ia, kɨ ia bagha amizir bizir kamɨn mɨngarim gɨfo, o? Ia ‘Tisa’ na garɨgha egha ‘Ekiam’ na garɨsi. Guizbangɨra, kɨ Tisa egha kɨ ian Ekiam. Egha bar deragha ia kamaghɨn mɨgei. Kɨ, ian Ekiam ko ian Tisa, egha kɨ ian dagariba rues. Ezɨ ia uaghan uarira uarir dagariba ruegh. Kɨ arazim ian akazɨ, ezɨ ia uaghan arazir kɨ datɨrɨghɨn ia gamizir kamra damu.”</p>
<s2>Kar, Krais Iesusɨn Akar Aghuim.</s2>
</twocol>
<eject/>
<info category="h" value="GUTFRAIDE" />

</sile>