<?xml version="1.0" encoding="utf-8"?>
<sile class="lectionary" papersize="a4">
<include src="lectionary/styles.sil" />
<ms1>LOTU BILONG ISTA NAIT</ms1>
<ms>1. RIT (Longpela Rit) <rq>Jen 1:1 - 2:2</rq></ms>
<mr>Akar dapanim: God bizibar gari da derazɨ, a bar akonge.</mr>
<s1>Akar kam, a Faraghavɨram Otivizir Bizibar Akɨnafarim, o Jenesis, an aven iti.</s1>
<twocol>
<p>Bar faraghavɨra God overiam ko nguazimɨn ingarigha aning itir biziba bar dagh amizɨma, da otifi.  Faragha zuir dughiar kam, nguazim e datɨrɨghɨn iti moghɨn garir pu. Puvatɨ. A bar pura ikia egha an ganganim ighara. Mɨtater dafam ongarir ekiaba avarazɨma, Godɨn Duam pura dɨpam gisɨn arui.</p>
<p>Ezɨ God kamaghɨn mɨgei, “Angazangarim otogh.” Ezɨ angazangarim oto. Ezɨ God angazangarimɨn gari, a derazɨma, a bar akonge. Egha mɨtatem ko angazangarim tuira. Egha angazangarim ziar kam, “Aruem” a gatɨ. Egha mɨtatem ziar kam, “Dɨmagarim” a gatɨ. Ezɨ amɨnim pɨrigha ua tirazɨma, kar dughiar bar faraghavɨra zuim.</p>
<p>Egha gɨn God kamagh mɨgei, “Avavetam otogh dɨpam avɨnightɨ, dɨpam akuar pumuningɨn ikɨ.” Ezɨ avaver kam oto. God avaver kam gamizɨma, a dɨpar pɨn itim ko apengan itim abɨki. Ezɨ an avaver kam ziam, “Overiam” a gatɨ. Ezɨ amɨnim pɨrigha ua tirazɨma, kar dughiar namba 2.</p>
<p>Egha gɨn God kamaghɨn mɨgei, “Dɨpar overiamɨn apengan itim sɨvagh mangɨ danganir vamɨran uabɨ akufagh, eghtɨ nguazir mɨsɨngizim otogh.” Ezɨ nguazir mɨsɨngizim oto. Ezɨ God nguazir mɨsɨngizir kam ziam, “Nguazim” a gatɨ. Egha dɨpar danganir igharazimɨn uabɨ akuvaziba, a ziam, “Ongariba” a gatɨ. Egha God bizir kabar gari da bar derazɨma, a bar akonge. Egha gɨn God kamaghɨn mɨgei, “Nguazim, temer guar avɨriba ko nguazimɨn aver beniba ko dagheba a gisɨn aghung.” Ezɨ bizir kaba otifi. Ezɨ temer ber guar avɨriba ko benir nguazimɨn aveba ko dagher apiba bar nguazimɨn vaghvagha me aghui moghɨn aghua egha be moghɨn be. Ezɨ God bizir kabar garima da derazɨma, a bar akonge. Ezɨ amɨnim pɨrigha ua tirazɨma, kar dughiar namba 3.</p>
<p>Egha gɨn God kamaghɨn mɨgei, “Angazangariba overiamɨn otifigh, egh aruem ko dɨmagarim abɨkigh. Eghtɨ dughiaba ko azeniba ikɨtɨ, me angazangarir kabar ganɨva dughiabagh fogham. Eghtɨ angazangarir kaba otivigh angazangarim nguazim danɨngam.” Ezɨ angazangariba otifi. Egha God angazangarir ekiar pumuning gamizɨma aning oto. Angazangarir ekiam, an aruem, egha isiragha gara aruemɨn angazangarim anɨdi. Ezɨ dozim, a iakɨnim, a isiragha dɨmagarimɨn angazangarim anɨdi. Egha God mɨkovezibagh amizɨ da otifi. Egha God nguazim angazangarim a danɨngasa, angazangarir kaba overiamɨn ada arɨki. Egha aruem isiragh ganamin dughiam atɨgha, egha uaghan dɨmagarim otivamin dughiam atɨ, eghtɨ aruem ko dɨmagarim deravɨra uaning abɨgham. Ezɨ God bizir kabar gari da derazɨma, a bar akonge. Ezɨ amɨnim pɨrigha ua tirazɨma, kar dughiar namba 4.</p>
<p>Egha gɨn God kamaghɨn mɨgei, “Ongarimɨn aven, bizir angamra itir avɨriba an ikɨva a gizɨvagham. Eghtɨ kuaraziba otivigh overiamɨn pɨn tintinibar mɨghɨ.” Ezɨ God ongarimɨn osirir dafaba ko kuruzir dafabar ingarizɨ da otifi, ongarimɨn itir bizir guar avɨriba, ko kuarazir guar avɨriba uakan, da vaghvagha gari moghɨra gari. Ezɨ God bizir kabar gari da derazɨma, a bar akonge. Egha bizir kaba deraghasa, God mɨgɨrɨgɨar aghuir kam dagh ami, “Ia ongarimɨn itir bizir guar avɨriba, ia avɨrasemegh, ongarim bar a gizɨfagh. Eghtɨ ia kuaraziba, ia nguazimɨn bar avɨrasemegh.” Ezɨ amɨnim pɨrigha ua tirazɨma kar dughiar namba 5.</p>
<p>Egha gɨn God kamaghɨn mɨgei, “Nguazim bizir angamra itir guar avɨribar amutɨ da vaghvagha gari moghɨra an otiv. Egh nguibamɨn itir asɨziba ko, ruarimɨn itir asɨzir ekiaba ko doziba sara damutɨ da otiv.” Ezɨ asɨziba otifi. God nguibamɨn asɨzir guar avɨriba ko ruarimɨn asɨzir ekiaba ko dozibar ingarizɨ, da vaghvagha gari moghɨra otifi. Ezɨ God bizir kabar gari da derazɨma, a bar akonge.</p>
<p>Egha God kamagh mɨgɨa ghaze, “Datɨrɨghɨn e gumaziba ko amizibar ingarightɨ me en mɨrara ganam. Egh e me atɨghtɨ, me en mɨn ikɨ, ongarimɨn itir osiriba ko, overiamɨn itir kuaraziba ko, asɨzir guar avɨriba ko nguazimɨn itir biziba bar, me dar gan dagh ativagham.” Egha God gumazamiziba ingarizɨ, me Godɨn mɨrara gari. God me gamizɨma, me an nedazimɨn mɨn oto. A me gamizɨma, men marazi gumazibar mɨn otivizɨ marazi amizibar mɨn otifi.  Ezɨ God me deraghasa, mɨgɨrɨgɨar aghuim me gamua kamaghɨn mɨgei, “Ia avɨrasemegh egh mangɨ nguazir oteviba bar dar apiagh egh bizir nguazimɨn itiba bar dar gan. Kɨ osiriba ko, kuaraziba ko, nguazimɨn itir asɨzir guar avɨriba ian dafarim darɨgham.” Egha God mɨgɨa ghaze, “Kɨ nguazir kamɨn itir dagheba batamin temeba, ko nguazimɨn aven otivir dagher avɨriba, kɨ bar da ia ganɨdi. Eghtɨ ia bizir kabar dagheba iniam. Egha ter afarir gariba daghebar mɨn, kɨ da isa angamra itir asɨziba bar, dagh anɨdi, eghtɨ da dar amam. Kar, nguibamɨn itir asɨziba ko ruarimɨn itir asɨzir ekiaba ko doziba ko, overiamɨn itir kuaraziba bar.” Ezɨ bizir kaba God mɨkemezɨ moghɨrama otifi. Ezɨ God bizir kaba bar adar gari da bar derazɨma, a bar akonge. Ezɨ amɨnim pɨrigha ua tirazɨma, kar dughiar namba 6.</p>
<p>Ezɨ arazir kamra, God overiam ko nguazim ko aningɨn itir bizir avɨribar ingari. Ezɨ dughiar namba 7ɨn God uan ingangaribar gari da gɨfa, ezɨ a dughiar kamɨn avughsi.</p>
<s2>Kar Godɨn Akam.</s2>
</twocol>
<ms2>O:</ms2>
<ms>1. RIT (Sotpela Rit) <rq>Jen 1:1, 26-31a</rq></ms>
<mr>Akar dapanim: God bizibar gari da derazɨ, a bar akonge.</mr>
<s1>Akar kam, a Faraghavɨram Otivizir Bizibar Akɨnafarim, o Jenesis, an aven iti.</s1>
<twocol>
<p>Bar faraghavɨra God overiam ko nguazimɨn ingarigha aning itir biziba bar dagh amizɨma, da otifi. </p>
<p>Egha God kamagh mɨgɨa ghaze, “Datɨrɨghɨn e gumaziba ko amizibar ingarightɨ me en mɨrara ganam. Egh e me atɨghtɨ, me en mɨn ikɨ, ongarimɨn itir osiriba ko, overiamɨn itir kuaraziba ko, asɨzir guar avɨriba ko nguazimɨn itir biziba bar, me dar gan dagh ativagham.” Egha God gumazamiziba ingarizɨ, me Godɨn mɨrara gari. God me gamizɨma, me an nedazimɨn mɨn oto. A me gamizɨma, men marazi gumazibar mɨn otivizɨ marazi amizibar mɨn otifi.  Ezɨ God me deraghasa, mɨgɨrɨgɨar aghuim me gamua kamaghɨn mɨgei, “Ia avɨrasemegh egh mangɨ nguazir oteviba bar dar apiagh egh bizir nguazimɨn itiba bar dar gan. Kɨ osiriba ko, kuaraziba ko, nguazimɨn itir asɨzir guar avɨriba ian dafarim darɨgham.” Egha God mɨgɨa ghaze, “Kɨ nguazir kamɨn itir dagheba batamin temeba, ko nguazimɨn aven otivir dagher avɨriba, kɨ bar da ia ganɨdi. Eghtɨ ia bizir kabar dagheba iniam. Egha ter afarir gariba daghebar mɨn, kɨ da isa angamra itir asɨziba bar, dagh anɨdi, eghtɨ da dar amam. Kar, nguibamɨn itir asɨziba ko ruarimɨn itir asɨzir ekiaba ko doziba ko, overiamɨn itir kuaraziba bar.” Ezɨ bizir kaba God mɨkemezɨ moghɨrama otifi. Ezɨ God bizir kaba bar adar gari da bar derazɨma, a bar akonge. Ezɨ amɨnim pɨrigha ua tirazɨma, kar dughiar namba 6.</p>
<s2>Kar Godɨn Akam.</s2>
</twocol>
<ms>SAM <rq>Sam 104:1-2, 5-6, 10, 12-14, 24, 35</rq></ms>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<q1>Kɨ uan navir averiamɨn aven Ikiavɨra Itir Godɨn ziam fam!</q1>
<b/>
<q1>O Ikiavɨra Itir God, nan God, nɨ bar pɨn iti.</q1>
<q2>Nɨn ziam bar pɨn ikia egha nɨ atrivir bar ekiam.</q2>
<q1>Angazangarim nɨ evara, mati gumazim nim avara.</q1>
<q2>Nɨ overiam atɨzɨma mɨkoveziba bar iti, mati gumazim purirpenim asaragha benimɨn a ikezɨma a iti.</q2>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<q1>Nɨ fomɨra nguazir kam atɨzɨ a bar deraghavɨrama aperagha gavgafi.</q1>
<q2>Egha bar mozorozir puvatɨ.</q2>
<q1>Nɨ ongarim atɨzɨ a ikia nimɨn mɨn nguazim avara.</q1>
<q2>Ezɨ dɨpar kam mɨghsɨaba bar ada avara.</q2>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<q1>Nɨ nguazimɨn aven ivemarir dɨpabagh amima,</q1>
<q2>da nguazir averiamɨn otivigha danganir zaribar afora,</q2>
<q3>egha mɨghsɨabar tongɨn ivemara uaghiri. Overiamɨn pɨn mɨghagha aruir kuaraziba iza,</q3>
<q2>temer dɨpamɨn mɨriamɨn tuivighav itibar uan mɨkonibar ingari.</q2>
<q3>egha temebar aguabar apiaghirava arai.</q3>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<q1>Nɨ uan Nguibamɨn ikia egha amozim amadi, a mɨghsɨabagh isɨn izi.</q1>
<q2>Nɨ ingangarir aghuim gamua nguazir kamɨn akura, ezɨ nguazir kam, bizir aghuiba bar a gizɨfa.</q2>
<q1>Nɨ bulmakauba apir dadabagh ami da otifi,</q1>
<q2>Ezɨ e gumazamiziba oparir biziba, nɨ uaghan dagh amizɨ da otivizɨ,</q2>
<q3>e dar dagheba isi.</q3>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<q1>O Ikiavɨra Itir God, nɨ bizir bar avɨrimɨn ingari!</q1>
<q2>Nɨ bar fofozir ekiam ikia bizir avɨrir kaba bar adar ingari.</q2>
<q2>Ezɨ bizir nɨ ingarizir kaba, nguazim bar a gizɨfa. Nan ifongiam kamakɨn,</q2>
<q2>nɨ arazir kurabagh amir gumazamiziba bar me gasɨghasɨkigh.</q2>
<q2>Gumazir kuraba bar moghɨra gevegh ua ikian kogham.</q2>
<b/>
<q1>Kɨ uan navir averiamɨn aven Ikiavɨra Itir Godɨn iziam fam!</q1>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<ms2>O:</ms2>
<ms>SAM <rq>Sam 33:4-7, 12-13, 20, 22</rq></ms>
<s1>Ia akam ikaragh: Ekiamɨn ifongiam, a nguazir kam bar anevara.</s1>
<q1>E fo, Ikiavɨra Itir Godɨn akam, a guizbangɨra iti.</q1>
<q2>Ezɨ a uan akam mɨkemezɨ moghɨra zurara guizɨn arazibar gɨn ghua ingangariba bar dagh ami.</q2>
<q1>Ikiavɨra Itir God, en arazir aghuiba ko guizɨn araziba, a bar dagh ifonge.</q1>
<q2>An apangkuvir arazim, nguazimɨn itir gumazamiziba, bar me ave.</q2>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<q1>Ikiavɨra Itir God fomɨra mɨkemezɨ, aruem ko iakɨnim, ko mɨkoveziba,</q1>
<q2>ko overiamɨn pɨn itir biziba bar, da otivigha iti.</q2>
<q1>Gumazim dɨpam isa itam guruizɨ moghɨn, an ongarim isa danganir vamɨran anekufa.</q1>
<q2>Egha ongarim gamizɨ a konegha bar nguazimɨn apengan tir danganimɨn vɨn mar iraghu.</q2>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<q1>Kantrin tam God baghavɨra ikɨtɨ, Ikiavɨra Itir God deravɨra a damutɨ, a bar akongegh.</q1>
<q2>Kantrin kam, an gumazamiziba, God ua baghavɨra me ginaba.</q2>
<b/>
<q1>Ikiavɨra Itir God, uan Nguibamɨn ikia,</q1>
<q2>nguazimɨn gumazamiziba deragha men gari.</q2>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<q1>E Ikiavɨra Itir God baghɨvɨra mɨzuamɨva,</q1>
<q2>nɨghnɨzir gavgavim an ikɨtɨ an e geghuvam.</q2>
<q2>A en oramɨn mɨn itima e an aven modima a en akurvasi. O Ikiavɨra Itir God, e nɨghnɨzir gavgavim nɨn ikiavɨra ikia nɨn akurvazim mɨzuai.</q2>
<q2>Kamaghɨn, nɨ en apangkuvigh mamaghɨra ikɨ.</q2>
<s1>Ia akam ikaragh: Ekiam, nɨn Duam nguazir kam gamizɨ, an igiam oto.</s1>
<par/><goodbreak/>
<ms>2. RIT (Longpela Rit) <rq>Jen 22:1-18</rq></ms>
<mr>Akar dapanim: Abrahamɨn ofa, a en nɨghnɨzir gavgavimɨn afeziam.</mr>
<s1>Akar kam, a Faraghavɨram Otivizir Bizibar Akɨnafarim, o Jenesis, an aven iti.</s1>
<twocol>
<p>Egha gɨn dughiar mam God Abrahamɨn nɨghnɨzir gavgavim gɨfoghasa a guizbangɨra gavgaviz, ti puvatɨ? Kamaghɨn an an diagha egha ghaze, “Abraham!”</p>
<p>Ezɨ Abraham ghaze, “Kɨ kati.”</p>
<p>Ezɨ God a mɨgɨa ghaze, “Nɨ otarir vamɨra iti Aisak, ezɨ nɨ bar a gifonge. Nɨ borir kam inigh egh Morian nguazimɨn anɨngtɨ kɨ mɨghsɨatam nɨn akagham. Egh mɨghsɨar kamɨn nɨ Aisak isɨ avim bar isizir ofan mɨn na danɨngigh.”</p>
<p>Egha bar mɨzaraghara Abraham donki inigha Aisak ko uan ingangarir gumazir pumuning ini. Egha ofa damuasa dazibar kuegha danganir God a mɨkemezimɨn zui. Egha namba 3ɨn aruemɨn Abraham danganir kamɨn gari a saghon ikiavɨra iti Ezɨ a kamagh ingangarir gumazimning mɨgei, “Gua donki ko kagh ikɨ. Kɨ borim ko mangɨ ga munagh Godɨn ziam fam. Egh ga gɨn gua bagh uamategham.”</p>
<p>Egha Abraham dazir ofa damuamiba Aisak ganɨngizɨ ana dagh isaghpu. Ezɨ Abraham sabam ko avim suiragha, aning zui. Aning tɨghar maghɨn ghua Aisak kamaghɨn an azara, “Afeziam.”</p>
<p>Ezɨ Abraham ghaze, “Nan borim, manmaghɨn ami?”</p>
<p>Ezɨ Aisak an azara, “Afeziam, kɨ gari daziba ko avir ofa damuamim iti, ezɨ sipsipɨn ofa damuamim mana?”</p>
<p>Ezɨ Abraham a ikaragha ghaze, “Nan borim, God uabɨ ofa damuamin sipsipɨn nguzim, ga danɨngam.” Egha aning zui.</p>
<p>Egha aning danganir God mɨkemezimɨn otogha gɨvagha, Abraham ofa gamir dakozimɨn ingarigha daziba a gisɨn da arɨki. Egha uan otarim Aisak benimɨn a ike. Egha a isa ofa gamir dakozimɨn dazibagh isɨn anetɨ. Egha Abraham sabam inigha borim aghorasava ami.</p>
<p>Ezɨ Ikiavɨra Itir Godɨn ensel, a Godɨn Nguibamɨn ikia diagha ghaze, “Abraham! Abraham!”</p>
<p>Ezɨ Abraham a ikaragha ghaze, “Kɨ kati.”</p>
<p>Ezɨ ensel a mɨgɨa ghaze, “Nɨ uan borim mɨsueghtɨ an aremeghan markɨ. Egh arazitamɨn a damuan markɨ. Nɨ bar borir vamɨra ikia egha an anogoroghezir puvatɨ. Nɨ a isɨ God danɨngasavɨram ami. Kamaghɨn kɨ fo, nɨ gumazir Godɨn atiatiava an apengan itim.”</p>
<p>Ezɨ Abraham kogha sipsipɨn apurir mamɨn gari, an kom tevsevir mamɨn suirazɨma a iti. Ezɨ a ghua sipsipɨn kam inigha, a mɨsuegha a isa bar isizir ofa damuasa a gaboro. Sipsipɨn apurir kam Aisakɨn danganim inizɨ Aisak iti. Ezɨ Abraham danganir kam ziar kam, “Ikiavɨra Itir God Anɨngi” a gatɨ. Ezɨ iza datɨrɨghɨn gumaziba ghaze, “Ikiavɨra Itir Godɨn uan mɨghsɨam gisɨn biziba e danɨngam.”</p>
<p>Ezɨ Ikiavɨra Itir Godɨn ensel Abraham uam an diagha a mɨgɨa ghaze, “Kɨ Ikiavɨra Itir God, guizbangɨra uabɨ uan ziamɨn kamaghɨn mɨgɨa ghaze, nɨ bar borir kamra ikia, egha an anogoroghezir puvatɨ. Kamaghɨn kɨ bar deraghvɨra nɨ damuam. Egh kɨ nɨn ovavir boribar amightɨ me bar avɨrasemegh mɨkoveziba ko gigimɨn mɨn otivigham. Eghtɨ nɨn ovavir boriba uan apaniba abɨnigh, egh men nguibaba iniam. Guizbangɨra, nɨ nan akam baregha an gɨn ghu, kamaghɨn amizɨ, nɨn ovavir boriba bangɨn kɨ nguazir kamɨn itir nguibaba bar deravɨra me damuam.”</p>
<s2>Kar Godɨn Akam.</s2>
</twocol>
<ms2>O:</ms2>
<ms>2. RIT (Sotpela Rit) <rq>Jen 22:1-2, 9-13, 15-18</rq></ms>
<mr>Akar dapanim: Abrahamɨn ofa, a en nɨghnɨzir gavgavimɨn afeziam.</mr>
<s1>Akar kam, a Faraghavɨram Otivizir Bizibar Akɨnafarim, o Jenesis, an aven iti.</s1>
<twocol>
<p>Egha gɨn dughiar mam God Abrahamɨn nɨghnɨzir gavgavim gɨfoghasa a guizbangɨra gavgaviz, ti puvatɨ? Kamaghɨn an an diagha egha ghaze, “Abraham!”</p>
<p>Ezɨ Abraham ghaze, “Kɨ kati.”</p>
<p>Ezɨ God a mɨgɨa ghaze, “Nɨ otarir vamɨra iti Aisak, ezɨ nɨ bar a gifonge. Nɨ borir kam inigh egh Morian nguazimɨn anɨngtɨ kɨ mɨghsɨatam nɨn akagham. Egh mɨghsɨar kamɨn nɨ Aisak isɨ avim bar isizir ofan mɨn na danɨngigh.”</p>
<p>Egha aning danganir God mɨkemezimɨn otogha gɨvagha, Abraham ofa gamir dakozimɨn ingarigha daziba a gisɨn da arɨki. Egha uan otarim Aisak benimɨn a ike. Egha a isa ofa gamir dakozimɨn dazibagh isɨn anetɨ. Egha Abraham sabam inigha borim aghorasava ami.</p>
<p>Ezɨ Ikiavɨra Itir Godɨn ensel, a Godɨn Nguibamɨn ikia diagha ghaze, “Abraham! Abraham!”</p>
<p>Ezɨ Abraham a ikaragha ghaze, “Kɨ kati.”</p>
<p>Ezɨ ensel a mɨgɨa ghaze, “Nɨ uan borim mɨsueghtɨ an aremeghan markɨ. Egh arazitamɨn a damuan markɨ. Nɨ bar borir vamɨra ikia egha an anogoroghezir puvatɨ. Nɨ a isɨ God danɨngasavɨram ami. Kamaghɨn kɨ fo, nɨ gumazir Godɨn atiatiava an apengan itim.”</p>
<p>Ezɨ Abraham kogha sipsipɨn apurir mamɨn gari, an kom tevsevir mamɨn suirazɨma a iti. Ezɨ a ghua sipsipɨn kam inigha, a mɨsuegha a isa bar isizir ofa damuasa a gaboro. Sipsipɨn apurir kam Aisakɨn danganim inizɨ Aisak iti.</p>
<p>Ezɨ Ikiavɨra Itir Godɨn ensel Abraham uam an diagha a mɨgɨa ghaze, “Kɨ Ikiavɨra Itir God, guizbangɨra uabɨ uan ziamɨn kamaghɨn mɨgɨa ghaze, nɨ bar borir kamra ikia, egha an anogoroghezir puvatɨ. Kamaghɨn kɨ bar deraghvɨra nɨ damuam. Egh kɨ nɨn ovavir boribar amightɨ me bar avɨrasemegh mɨkoveziba ko gigimɨn mɨn otivigham. Eghtɨ nɨn ovavir boriba uan apaniba abɨnigh, egh men nguibaba iniam. Guizbangɨra, nɨ nan akam baregha an gɨn ghu, kamaghɨn amizɨ, nɨn ovavir boriba bangɨn kɨ nguazir kamɨn itir nguibaba bar deravɨra me damuam.”</p>
<s2>Kar Godɨn Akam.</s2>
</twocol>
<ms>SAM <rq>Sam 16:5, 8, 9-11</rq></ms>
<s1>Ia akam ikaragh: O God, nɨ zurara na geghufi, ezɨ kɨ nɨ bagha ivegha izi.</s1>
<q1>Ikiavɨra Itir God, nɨrara nana, ua bizir igharaziba puvatɨ.</q1>
<q2>Nɨ bɨzir kɨ oteveziba, nɨ da na ganɨdi.</q2>
<q2>Ezɨ nan ikɨrɨmɨrim nɨn dafarimɨn iti. Kɨ fo, Ikiavɨra Itir God zurara bar nan boroghɨra iti.</q2>
<q2>A bar roghɨra ikia gavgavim na ganɨdima, kɨ atiatiava agoir puvatɨ.</q2>
<s1>Ia akam ikaragh: O God, nɨ zurara na geghufi, ezɨ kɨ nɨ bagha ivegha izi.</s1>
<par/><goodbreak/>
<q1>Kamaghɨn, nan navir averiam bar akonge.</q1>
<q2>Ezɨ nan duam a bar akonge.</q2>
<q2>Ezɨ nan mɨkarzim bizitam bar an atiatir puvatɨ.</q2>
<q1>Kɨ fo, nɨ na ateghtɨ kɨ gumaziba ovia ghua itir danganimɨn magɨran kogham.</q1>
<q2>Nɨ uan gumazir nɨ ua baghavɨra inabazim ateghtɨ,</q2>
<q2>a mozir konimɨn ikɨ kurighan kogham.</q2>
<s1>Ia akam ikaragh: O God, nɨ zurara na geghufi, ezɨ kɨ nɨ bagha ivegha izi.</s1>
<par/><goodbreak/>
<q1>Nɨ uabɨ, ikɨrɨmɨrir aghuarim iniamin tuavim, nan akagha gɨfa.</q1>
<q2>Kɨ nɨn damazimɨn ikɨtɨ, nan navir averiam agorogem bar a gizɨvagham.</q2>
<q2>Kɨ nɨn boroghɨra ikɨ zurara bar akueghvɨra ikiam.</q2>
<s1>Ia akam ikaragh: O God, nɨ zurara na geghufi, ezɨ kɨ nɨ bagha ivegha izi.</s1>
<par/><goodbreak/>
<ms>3. RIT <rq>Eks 14:15 - 15:1</rq></ms>
<mr>Akar dapanim: Amɨnim ongarim givava an tɨvazɨ, a bigha akuar pumuningɨn oto. Ezɨ aningɨn tongɨn itir nguazim a mɨsɨngi, ezɨ Israelia ghua ongarimɨn vongɨn ghue.</mr>
<s1>Akar kam, a Ua Me Inimɨn Akɨnafarim, o Eksodas, an aven iti.</s1>
<twocol>
<p>Ikiavɨra Itir God, kamagh Moses mɨgei, “Nɨ tizim bagha nan ingarava aravɨra iti? Nɨ Israelia mɨkemeghtɨ, me mangɨ. Eghtɨ nɨ uan asadivir aghorim ghufegh, ongarim gisɨn amadagh. Eghtɨ ongarim bigh akuar pumuning irɨghtɨ, Israelia nguazir dakɨrtɨzimɨn mangɨ vongɨn otifigh. Eghtɨ kɨ Isipia damightɨ men naviba gavgavightɨ, me ian gɨn ongarim biaghɨrɨzir tuavimɨn mangam. Eghtɨ kɨ atrivim ko, an karisba ko, mɨdorozir gumazir hoziabagh apiaziba, ko mɨdorozir gumaziba bar me dɨkabɨragham. Egh kɨ me gamizir arazir kam bagh, ziar ekiam iniam. Kɨ Isipia dɨkabɨragh me abɨraghtɨ me fogh suam, Kɨrara, kɨ Ikiavɨra Itir God.”</p>
<p>Ezɨ Godɨn enselɨn zurara Israelian mɨdorozir gumazibar faragha zuim, a sɨvagha ghua men akɨrangɨn tu. Ezɨ ghuariar ruarir ekiar zurara men faragha zuim, a uaghan isɨvagha ghua men akɨraghɨn tu. Dɨmagarir kamɨn, ghuariar ruarir ekiar kam Israelia ko, Isipian tɨzimɨn tughav iti. Ghuariar ruarir kam Isipia itir danganim gamizɨ, a bar mɨtatangi. Egha Israelia itir danganim angazangarim a ganɨngi. Kamaghɨn, dɨmagarir kamɨn Isipia ko Israelia uarir boroghɨn mangan ibura.</p>
<p>Moses uan agharim ghufegha, ongarim gisɨn anemada. Ezɨ dɨmagarimɨn Ikiavɨra Itir God, amɨnir gavgavim gamizɨ, an aruem anadi naghɨn oto. Egha dɨmagarir kamɨn amɨnim ongarim gɨva ghuavti amɨnim tira. Ezɨ ongarim tongɨra biaghɨrɨgha, akuar pumuningɨn irɨgha nguazir dakɨrtɨzimɨn oto. Egha dɨvazimningɨn mɨn vong ko vongɨn akuvagha itima, Israelia aningɨn tongɨn nguazir dakɨrtɨzimɨn ghua vongɨn otifi. Ezɨ Isipɨn mɨdorozir gumaziba Israelian agɨragha, men gɨn ghua ongarimɨn tongɨra ghu. Men hoziaba ko, karisba ko, gumazir hoziabagh apiziba, da bar zui. Ezɨ Ikiavɨra Itir God, aviv zariamɨn mɨn ghuariar ruarir kamɨn aven iti. Ezɨ amɨnim tiasa amima, a Isipian mɨdorozir gumaziba, men nɨghnɨzibagh irazɨma, me tintinibar nɨghnɨgha atiatia arasava ami. Ikiavɨra Itir God, karisbagh amizɨ, nguazim dar wilbar suighizɨ, da pamten ivemarir puvatɨ. Ezɨ Isipia uarira uariv gei, “Ia oragh, E zuamɨrama arɨ mangeka! Ikiavɨra Itir God, Israelian akuragha e mɨsosi.”</p>
<p>Ezɨ Ikiavɨra Itir God, kamagh Moses mɨgei, “Nɨ uan agharim ghufegh, ongarim gisɨn anemadaghtɨ, dɨpam ua izɨ Isipian mɨdorozir gumaziba, ko men karisba ko gumazir hoziabagh apiaziba, bar me avaragh.”</p>
<p>Ezɨ Moses agharim ghufegha ongarim gisɨn anemada. Amɨnim tirazɨma, ongarim ua iza faragha ikezɨ moghon uan danganimɨn iti. Dughiar kamra, Isipia arɨ mangasa amuavɨra itima, Ikiavɨra Itir God, bar me avigha ongarim mɨkɨni. Ezɨ ongarim uamategha ize. Egha gumazir atrivimɨn hoziabagh apiaziba ko, mɨdorozir gumazir Israelian gɨn ongarir torimɨn ghueziba, bar me avara. Ezɨ men tav mɨseviaghɨrɨzir puvatɨ. Ongarim dɨvazim mɨn, vong ko vongɨn akuvagha itima, Israelia nguazir dakɨrtɨzimɨn zui.</p>
<p>Dughiar kamɨn, Ikiavɨra Itir God, Isipian dafarimɨn Israelia, ua men akura. Ezɨ Israelia, Isipian kuabar garima, da ongarir dadarimɨn ireghav iti. Israelian gumazamiziba garima, Ikiavɨra Itir God, uan gavgavir ekiamɨn pamtem ingara, Isipia dɨkabɨragha me abɨra. Ezɨ me bar atiatigha, Ikiavɨra Itir God, nɨghnɨzir gavgavim an iti. Egha an ingangarir gumazim Moses, me uaghan nɨghnɨzir gavgavim an iti.</p>
<p>Dughiar kam Moses Israelian gumazamiziba ko, Ikiavɨra Itir God bagha ighiar kam kamaghɨn a bange.</p>
<q1>“Ikiavɨra Itir God, a mɨdorozir ekiam abɨra, ezɨ kɨ datɨrɨghɨn a bagh onger akam bangam.</q1>
<q2>Guizbangɨra, a hoziaba ko gumazir hoziabagh isɨn apiaziba me avigha ongarim mɨkɨni.</q2>
<q2>An apaniba abɨra, ezɨ an ziam bar pɨn iti!”</q2>
<s2>Kar Godɨn Akam.</s2>
</twocol>
<ms>SAM <rq>Eks 15:1-6, 17-18</rq></ms>
<s1>Ia akam ikaragh: E Ekiam bagha ighiam banga ghaze, a mɨdorozim gafiragha iziar ekiam ini.</s1>
<p>Dughiar kam Moses Israelian gumazamiziba ko, Ikiavɨra Itir God bagha ighiar kam kamaghɨn a bange.</p>
<q1>“Ikiavɨra Itir God, a mɨdorozir ekiam abɨra, ezɨ kɨ datɨrɨghɨn a bagh onger akam bangam.</q1>
<q2>Guizbangɨra, a hoziaba ko gumazir hoziabagh isɨn apiaziba me avigha ongarim mɨkɨni.</q2>
<q2>An apaniba abɨra, ezɨ an ziam bar pɨn iti!”</q2>
<q1>Ikiavɨra Itir God uabɨ na gamizɨma, kɨ gavgavigha, onger akam bangava an ziam fe.</q1>
<q2>A zurara ua na isi, ezɨ kɨ an ziam fasa.</q2>
<q1>A nan God, egha nan akurvazim. kamaghɨn, kɨ an ziar ekiam fasa.</q1>
<q2>Nan afeziamɨn God, kɨ an ziar ekiam fɨ, a isɨ bar pɨn anerɨgh ighiam damuam.</q2>
<s1>Ia akam ikaragh: E Ekiam bagha ighiam banga ghaze, a mɨdorozim gafiragha iziar ekiam ini.</s1>
<par/><goodbreak/>
<q1>Ikiavɨra Itir God, a bar mɨdorozir gumazir gavgavim.</q1>
<q2>Ziar kam, Ikiavɨra Itir God, kar an ziam.</q2>
<q1>A Isipian mɨdorozir gumaziba ko men karisɨn mɨdorozim gamiba, a me avigha me isa ongarim mɨkɨni.</q1>
<q2>Ezɨ men mɨdorozir gumazir dapaniba, ongarim amegha Ongarir Aghevimɨn aven ariaghɨre.</q2>
<s1>Ia akam ikaragh: E Ekiam bagha ighiam banga ghaze, a mɨdorozim gafiragha iziar ekiam ini.</s1>
<par/><goodbreak/>
<q1>Ongarim bar me avarazɨma,</q1>
<q2>me dagɨabar mɨn ongarir dɨkɨnim giraghue.</q2>
<q1>Ikiavɨra Itir God, nɨn agharir guvim bar gavgavir ekiam iti,</q1>
<q2>nɨ uan apaniba dɨkaragha bar me mɨrmɨri.</q2>
<s1>Ia akam ikaragh: E Ekiam bagha ighiam banga ghaze, a mɨdorozim gafiragha iziar ekiam ini.</s1>
<par/><goodbreak/>
<q1>O Ikiavɨra Itir God, nɨ en aku mangɨtɨ, e nɨn mɨghsɨamɨn deraghvɨra dapiagham.</q1>
<q2>O Ekiam, danganir kamɨn, nɨ uabɨ uan dɨpenimɨn ingaram.</q2>
<q2>Dɨpenir nɨ itir kamɨn, gumazamiziba izɨ nɨn ziam fam.</q2>
<q1>Ikiavɨra Itir God, an atrivimɨn mɨn ikɨ mamaghɨra ikiam.”</q1>
<s1>Ia akam ikaragh: E Ekiam bagha ighiam banga ghaze, a mɨdorozim gafiragha iziar ekiam ini.</s1>
<par/><goodbreak/>
<ms>4. RIT <rq>Ais 54:5-14</rq></ms>
<mr>Akar dapanim: Dughiaba bar kɨ nɨn apangkuvigh nɨ gifuegh deragh nɨ damuam.</mr>
<s1>Akar kam, Godɨn akam inigha izir gumazim Aisaia, an osiri.</s1>
<twocol>
<q1>Egha God kamaghɨn mɨgei, “Gumazir nɨn ingarizim, a nɨn pamɨn mɨn iti.</q1>
<q2>Kar an ziam, Ikiavɨra Itir Godɨn Bar Gavgaviba Itim,</q2>
<q2>a Israelian Godɨn Bar Zuezim,</q2>
<q2>a nɨn Akurvazir Gumazim,</q2>
<q2>a nguaziba bar dagh ativagha dar garir God.</q2>
<b/>
<q1>“Guizbangɨra Ikiavɨra Itir God ghaze, kɨ nɨn diaghtɨ nɨ uam na bagh izam.</q1>
<q2>Nɨ mati amizir igiamɨn mɨn uan pamɨn ikezɨ gɨn an anetaghizɨ an navim bigha bar oseme.</q2>
<q2>Kamaghɨn amizɨ, kɨ ghaze, nɨ ua izɨ.</q2>
<b/>
<q1>“Kɨ Ikiavɨra Itir God, nɨn Akurvazir Gumazim, kɨ ghaze,</q1>
<q2>kɨ dughiar bar otevimɨn nɨ ategha, datɨrɨghɨn kɨ apangkuvir ekiam nɨn iti.</q2>
<q2>Kamaghɨn amizɨ, kɨ ua nɨ inigh izam.</q2>
<q2>Kɨ dughiar otevimɨn bar puvɨra nɨn atara, uan guam modo.</q2>
<q2>Kɨ datɨrɨghɨn nɨn apangkuv nɨ gifuegh,</q2>
<q2>egh zurara deraghvɨra nɨ damuam.</q2>
<b/>
<q1>“Kɨ Noan dughiamɨn kamaghɨn akam akɨra ghaze,</q1>
<q2>kɨ nguazim gasɨghasɨghsɨ uam aperiam damightɨ an otivan kogham.</q2>
<q2>Kamaghɨra, kɨ guizbangɨra nɨ mɨgɨa ghaze,</q2>
<q2>kɨ ua nɨn anɨngaghegh, nɨ batoghan kogham.</q2>
<q1>Kɨ Ikiavɨra Itir Godɨn bar ia gifongezim, egha kɨ ghaze, mɨghsɨaba ko akɨriba ti sɨvaghsɨvagh mangam,</q1>
<q2>eghtɨ nan apangkuvir arazir ian itim, a gavgavigh ikɨ mamaghɨra ikiam.</q2>
<q2>Kɨ fomɨra ia ko Akar Dɨkɨrɨzir Gavgavim, e uari inigh deragh ikiasa, a gamigha gɨfa. Eghtɨ kɨ Akar Gavgavir Dɨkɨrɨzir kam, an abigham kogham.”</q2>
<b/>
<q1>Egha Ikiavɨra Itir God ghaze,</q1>
<q2>“O Jerusalemɨn nguibam, noki, gumazitam nɨn apangkuvizir puvatɨ,</q2>
<q2>egha osɨmtɨzir avɨriba nɨ garɨgha nɨ apɨrizɨ nɨ irɨ.</q2>
<q1>Eghtɨ kɨ dagɨar bar aghuiba inigh ua nɨn ingarigham,</q1>
<q2>eghtɨ nɨ nguibar bar aghuim otogham.</q2>
<q1>Kɨ dagɨar aghuir ivezim bar pɨn koziba inigh egh nguazimɨn dar afegh adagh isɨn nɨ afagham.</q1>
<q2>Egh kɨ dagɨar guar igharagha gara taghtazir aghuiba inigh, egh nɨ bagh tiar akabar ingarigh,</q2>
<q2>dɨvazir gavgavim nɨ gighuigh an ingarigh,</q2>
<q1>dɨvazimɨn tiar akabar ingarigh.</q1>
<q2>Egh uaghan dɨvazimɨn mɨn dɨpenir bar pɨn itibar ingarigham.</q2>
<q1>Kɨ Ikiavɨra Itir God, kɨ uabɨ nɨn boriba bar, men sure damuam,</q1>
<q2>eghtɨ me dabirabir bar aghuim ikiam.</q2>
<q1>Kɨ uan arazir aghuimɨn gɨn mangɨ nɨ damightɨ, nɨ gavgavigham.</q1>
<q2>Eghtɨ gumazir nɨ dɨkabɨraghamin tam ua nɨn boroghɨn ikian markiam.</q2>
<q2>Eghtɨ nɨ bizitam uam an atiatingan markiam.</q2>
<q2>Atiatir arazim nɨn saghon ikiam.”</q2>
<s2>Kar Godɨn Akam.</s2>
</twocol>
<ms>SAM <rq>Sam 30:2, 4, 5-6, 11-13</rq></ms>
<s1>Ia akam ikaragh: Ekiam ua na ini, kamaghɨn amizɨ, kɨ a bagha ighiaba bange.</s1>
<q1>O Ikiavɨra Itir God, nan osɨmtɨziba na abɨrazɨ nɨ ua na fegha anabogha nan akura.</q1>
<q2>Egha nan apaniba ataghizɨ me na dɨpovezir puvatɨ.</q2>
<q2>Kamaghɨn, kɨ bizir kam bagha bar akuegha nɨn ziam fe. O Ikiavɨra Itir God, kɨ atam aremeghai, ezɨ nɨ na gamizɨ, kɨ ua dɨkafi.</q2>
<q2>Kɨ gumaziba ariaghɨra ghua itir nguibamɨn ghugha gɨfa.</q2>
<q2>Ezɨ nɨ, ikɨrɨmɨrir kɨ itir kam ua na ganɨngi.</q2>
<s1>Ia akam ikaragh: Ekiam ua na ini, kamaghɨn amizɨ, kɨ a bagha ighiaba bange.</s1>
<par/><goodbreak/>
<q1>Ia Ikiavɨra Itir Godɨn gumazamiziba, ia a bagh onger akabar amu an ziar bar zuezim fɨ.</q1>
<q2>Egh bizir an amizibagh nɨghnɨgh a mɨnabɨ.</q2>
<q1>Guizbangɨra, a en atarir adariba, da dughiar otevimra iti.</q1>
<q2>Ezɨ dughiar e nguazir kamɨn itimɨn, a uan navim sara e gifongegha deragha e gami.</q2>
<q2>E, dɨmangan temeriba ireghɨva, amɨmzaraghan deragh ikɨ bar akuegham.</q2>
<s1>Ia akam ikaragh: Ekiam ua na ini, kamaghɨn amizɨ, kɨ a bagha ighiaba bange.</s1>
<par/><goodbreak/>
<q1>O Ikiavɨra Itir God, nɨ na baregh nan apangkufigh.</q1>
<q2>O Ikiavɨra Itir God, nɨ nan Akurvazir Gumazimɨn ikɨ!</q2>
<q1>Nɨ nan navir osɨmtɨzim batoke, ezɨ kɨ bar akuegha onger akabagh ami.</q1>
<q2>Kɨ faragha azir korotiaba aghui,</q2>
<q2>ezɨ datɨrɨghɨn nɨ nan azir korotiam sueghava, nan ararem oteghavkɨnizɨ nan navim derazɨ kɨ bar akonge.</q2>
<q1>Ikiavɨra Itir God, kɨ uan akam dukuaghan kogham.</q1>
<q2>Kɨ uan navir averiamɨn onger akabar amu egh nɨn ziam fam.</q2>
<q2>Egh zurara nɨ mɨnabɨvɨra ikiam.</q2>
<s1>Ia akam ikaragh: Ekiam ua na ini, kamaghɨn amizɨ, kɨ a bagha ighiaba bange.</s1>
<par/><goodbreak/>
<ms>5. RIT <rq>Ais 55:1-11</rq></ms>
<mr>Akar dapanim: Ia na bagh izɨtɨ ia deraghvɨra ikiam. Eghtɨ kɨ Akar Gavgavir Dɨkɨrɨzim ia ko damutɨ, a ikɨ mamaghɨra ikiam.</mr>
<s1>Akar kam, Godɨn akam inigha izir gumazim Aisaia, an osiri.</s1>
<twocol>
<q1>Ikiavɨra Itir God kamaghɨn mɨgei,</q1>
<q2>“O gumazamizir dɨpam bagha kuariba pɨriba,</q2>
<q2>ia na bagh izɨ dɨpabar amɨ.</q2>
<q2>Ia gumazir dagɨaba puvatɨziba, ia na bagh izɨ, egh dagheba inigh dar amɨ.</q2>
<q2>Ia izɨ wainɨn dɨpaba ko oter eborim inigh, dar iveziba puvatɨ.</q2>
<q1>Manmagh amizɨ, ia pura uan dagɨaba isa bizir ian akurvazir puvatɨziba bagha da agefi,</q1>
<q2>ezɨ mɨtɨriaba ian aghavɨra iti?</q2>
<q1>Ia kuariba arigh deravɨra nan akam baragh, kɨ mɨkemezɨ moghɨn damu,</q1>
<q2>egh ia dagher guar aghuir avɨrir kɨ ia ganɨngiziba izɨvagham.</q2>
<q2>Dagher kaba bar isɨngigh gavgavim ia danɨngam.</q2>
<q1>Ia nan gumazamiziba, ia izɨ kuariba arigh na baragh,</q1>
<q2>ian ikɨrɨmɨrim deragham.</q2>
<q1>Eghtɨ kɨ Atrivim Devit ganɨngizir apangkuvir arazim ia danɨngsɨ,</q1>
<q2>Akar Dɨkɨrɨzir Gavgavim ia ko a damightɨ,</q2>
<q2>a gavgavigh ikɨvɨra ikiam.</q2>
<q1>Ia oragh, kɨ Devit gamizɨ, a gumazir ekiamɨn otogha, kantrin igharazibar gumazamizibagh ativagha men gari.</q1>
<q2>Anarɨra, nan gavgavim isa gumazamizibar aka.</q2>
<q1>Ia fomɨra kantrin igharazir maba, ia me gɨfozir puvatɨ, ezɨ me uaghan ia gɨfozir puvatɨ.</q1>
<q2>Eghtɨ ia men dɨmam.</q2>
<q2>Kɨ Ikiavɨra Itir God, ian God, kɨ Israelian Godɨn Bar Zuezim,</q2>
<q2>kɨ datɨrɨghɨn iziar ekiam isa ia ganɨngigha gɨfa.</q2>
<q1>Eghtɨ kamaghɨn, ia kantrin kabar dɨmtɨ, me zuamɨra ivegh ia bagh izegham.”</q1>
<b/>
<q1>“Ikiavɨra Itir God bar ian boroghɨra ikia ia mɨzua iti.</q1>
<q2>Kamaghɨn, ia datɨrɨghɨn a buri izɨ an dɨmɨva a baghɨvɨra ikɨ.</q2>
<q1>Eghtɨ gumazamizir arazir ikurabagh amiba uan arazir ikuraba ategh,</q1>
<q2>uam adar amusɨ dagh nɨghnɨghan kogham.</q2>
<q2>Egh me uamategh Ikiavɨra Itir God, en God, a bagh izɨtɨ,</q2>
<q2>a men apangkuvigh men arazir ikuraba gɨn amangam.”</q2>
<b/>
<q1>Ikiavɨra Itir God ghaze, “Nan nɨghnɨziba, ia gumazamiziba, ian nɨghnɨzibar mɨn zuir puvatɨ.</q1>
<q2>Ezɨ nan araziba, ian arazibar mɨn itir puvatɨ.</q2>
<q1>Overiam bar nguazim gisɨn pɨn mar iti moghɨn,</q1>
<q2>kamaghɨra nan araziba ko nɨghnɨziba,</q2>
<q3>da ian araziba ko nɨghnɨziba bar dagh afira.</q3>
<q1>E fo, amozim overiamɨn ikia zaghira, pura uamategha ghuavanadir puvatɨ.</q1>
<q2>A dɨpam nguazim ganɨga egha daghebagh amima da azenibar aghuima,</q2>
<q2>ezɨ gumaziba da isia dar maba apava, egha maba opari.</q2>
<q1>Ezɨ kamaghɨra, nan akam uaghan, a pura uamategh na bagh izeghan kogham.</q1>
<q2>Puvatɨ. A, kɨ mɨkemezɨ moghɨra, bizibar amutɨ da otivam.</q2>
<q2>Eghtɨ ingangarir kɨ damuasa ifongeziba, an adar amutɨ dar dagheba otivam.”</q2>
<s2>Kar Godɨn Akam.</s2>
</twocol>
<ms>SAM <rq>Ais 12:2-6</rq></ms>
<s1>Ia akam ikaragh: Ia bar akuegh Ekiam bagh mangɨ dɨpar ikɨrɨmɨrir zurara itim anɨdim inigh.</s1>
<q1>“Ia oragh! God nan akuragha, ua na ini.</q1>
<q2>Eghtɨ kɨ nɨghnɨzir gavgavim an ikɨva egh atiatingan kogham.</q2>
<q1>Ikiavɨra Itir God, a Godra, a na gamima, kɨ gavgavigha iti.</q1>
<q2>Guizbangɨra, a nan akurvazir gumazim, ezɨ kɨ an ziam fava onger akam gami.”</q2>
<q1>Mozir dɨpam, gumazir kuariba pɨriba, anepa bar akonge.</q1>
<q2>Ezɨ kamaghɨra, God uan gumazamizibar akuragh ua me inightɨ, me bar akuegham.</q2>
<s1>Ia akam ikaragh: Ia bar akuegh Ekiam bagh mangɨ dɨpar ikɨrɨmɨrir zurara itim anɨdim inigh.</s1>
<par/><goodbreak/>
<p>Dughiar kamɨn ia kamagh mɨkɨmam,</p>
<q1>“E Ikiavɨra Itir God, an iziam dɨpon egh a mɨnabɨva, uarir akurvaghsɨ an dɨmam.</q1>
<q2>Egh ingangarir ekiar an amizibar gun kantribar gumazamiziba bar moghɨra me mɨkɨmɨva,</q2>
<q2>an iziar ekiamɨn gun mɨkɨm.</q2>
<q1>Ia nguazimɨn gumazamiziba bar, Ikiavɨra Itir Godɨn ingangarir bar ekiar an amizibar akam baragh.</q1>
<q2>Kamagh amizɨ, e a bagh onger akabar amu, an iziam fam.”</q2>
<s1>Ia akam ikaragh: Ia bar akuegh Ekiam bagh mangɨ dɨpar ikɨrɨmɨrir zurara itim anɨdim inigh.</s1>
<par/><goodbreak/>
<q1>O Saionɨn mɨghsɨamɨn itir gumazamiziba, ia fo, Israelian Godɨn Bar Zuezim, a ian tongɨn ikia ingangarir ekiabagh amua iziar bar ekiam iti.</q1>
<q2>Kamaghɨn, ia pamten dɨmɨva arang bar akuegh onger akabar amu.</q2>
<s1>Ia akam ikaragh: Ia bar akuegh Ekiam bagh mangɨ dɨpar ikɨrɨmɨrir zurara itim anɨdim inigh.</s1>
<par/><goodbreak/>
<ms>6. RIT <rq>Bar 3:9-15, 32 - 4:4</rq></ms>
<mr>Akar dapanim: Ia Ekiamɨn tuavimɨn gɨn mangɨ, egh ia dabirabir aghuim deragh ikɨ mamaghɨra ikiam.</mr>
<s1>Akar kam, Godɨn akam inigha izir gumazim Baruk, an osiri.</s1>
<twocol>
<p>O Israelia, ia Godɨn nɨghnɨzir aghuim ko akar gavgaviba, deravɨra da baragh. Egh ia fofozir aghuir kamɨn mɨngarim deragh a gɨfogham. Ia akar kabar gɨn mangtɨ, da ian akurvagh ikɨrɨmɨrir aghuim ia danɨngtɨ, ia bar deraghvɨra ikiam. Israelia, manmagh amizɨ ia datɨrɨghɨn apanibar nguazimɨn men tongɨn ikia ghurigha gɨfa? Ia mati gumazir aremezibar kuabar mɨn ikia Godɨn damazimɨn zuezir puvatɨ. Ia manmagh sua Godɨn damazimɨn mɨzegha ikia iti, mati gumazim aremegha gɨfa, egha ian ganganim, aremezɨ moghɨn gari? Ia ti God ataki, a nɨghnɨzir aghuim ko fofozir aghuimɨn mɨngarim. Ia ti Godɨn tuavimra arua ghua ia ghueghai, egha ia deraghvɨram apiagha mamaghɨra ikiai. Ia nɨghnɨzir aghuim ko, gavgavim ko, fofozim ko, nɨghnɨzir aghuimɨn mɨngarim gɨfoghfoghsɨ, ia da bagh rui. Egh ia ikɨrɨmɨrir ruarim initɨ, angazangarim tuavim ian akaghtɨ, ia dabirabir aghuim iniam. Gumazitam, Godɨn nɨghnɨzir aghuim itir danganim, a gɨfozir puvatɨ. Egha tinara God uan nɨghnɨzir aghuiba arɨghizir dɨpenimɨn ghu? Gumazi tam an aven ghuzir puvatɨ. Guizbangɨra, Godɨn fofozim bar pɨn iti.</p>
<p>God uabɨra biziba bar dagh fo, ezɨ nɨghnɨzir aghuiba bar an iti. A uabɨ uan fofozimɨn, nɨghnɨzir aghuiba bato. A nguazir kam ikɨ mamaghɨra ikiasa ifonge, egha anan ingari. Egha an asɨzir guar avɨriba an aven da arɨghizɨ, da an iti. An angazangarimɨn ingarigha anemadazɨ, a danganiba bar adar zui. Egha angazangarimɨn deima, an akam baragha agorogem sara uamategha a bagha izi A mɨkovezibar dei, me zuamɨram an dɨmdiaba ikarvasi. Da uan danganibara tuivav ikia, Godɨn men ingarizimɨn iziam fa, angazangarim anɨga bar akonge. God, anarɨra a en God, ezɨ godɨn tam ua itir puvatɨ. Egha anarɨra nɨghnɨzir aghuimɨn tuavim batifi. Egha fofozir aghuim isa uan ingangarir gumazir a bar ifongezim Israel ganɨngi. Ezɨ dughiar kamɨn nɨghnɨzir aghuim iza nguazir kamɨn gumazamizibar tongɨn iti. Nɨghnɨzir aghuim, an Arazir God e Ganɨngizibar Akɨnafarimɨn aven ikia mamaghɨra iti. Gumazamizir an suighavɨra itiba, me angamra ikɨvɨra ikiam. Ezɨ gumazamizir anetaghiziba, me ovengam. Israelia, ia nɨghnɨzir aghuimɨn apigh an suiragh. Nɨghnɨzir aghuir kam, an angazangarim ia gisira. Kamaghɨn ia angazangarir kam bagh mangɨ. Ia nɨghnɨzir aghuir kam bangɨn iziar ekiam isi. A ian bizimra. Eghtɨ ia pura kantrin igharazibar anɨngan markɨ. E Israelia, God ifongezir araziba e dagh fogha gɨfa. Kamaghɨn e bar akonge.</p>
<s2>Kar Godɨn Akam.</s2>
</twocol>
<ms>SAM <rq>Sam 19:8-11</rq></ms>
<s1>Ia akam ikaragh: Ekiam, nɨn akam, ikɨrɨmɨrir zurara itim e ganɨdi.</s1>
<q1>Ikiavɨra Itir Godɨn akar gavgavim a bar guizbangɨra, egha ikɨrɨmɨrir aghuim e ganɨdi.</q1>
<q2>Ikiavɨra Itir Godɨn akaba, e nɨghnɨzir gavgavim adar ikiam.</q2>
<q1>Ezɨ fofoziba puvatɨzɨ darazi,</q1>
<q2>a fofozir aghuim me ganɨdi.</q2>
<s1>Ia akam ikaragh: Ekiam, nɨn akam, ikɨrɨmɨrir zurara itim e ganɨdi.</s1>
<par/><goodbreak/>
<q1>Ikiavɨra Itir Godɨn akaba, bar deravɨra en sure gami.</q1>
<q2>An akar kaba en sure damutɨ, e uan navir averiabar aven da bagh bar akuegham.</q2>
<q1>An akar gavgaviba, angazangarim e ganɨdi,</q1>
<q2>egha fofozir bar aghuim en nɨghnɨzibagh arɨki.</q2>
<s1>Ia akam ikaragh: Ekiam, nɨn akam, ikɨrɨmɨrir zurara itim e ganɨdi.</s1>
<par/><goodbreak/>
<q1>Ikiavɨra Itir Godɨn atiatia an apengan itir arazim,</q1>
<q2>a deragha bar zuegha, ikia mamaghɨra iti.</q2>
<q1>Ikiavɨra Itir Godɨn arazir a biziba tuisɨzim,</q1>
<q2>a bar guizbangɨra deragha voroghɨra zui.</q2>
<s1>Ia akam ikaragh: Ekiam, nɨn akam, ikɨrɨmɨrir zurara itim e ganɨdi.</s1>
<par/><goodbreak/>
<q1>Godɨn akam bar deragha gol bar a gafira.</q1>
<q2>E fo, gumaziba gol tuema, a isigha golɨn aghuimram oto.</q2>
<q2>Guizbangɨra, Godɨn akam, golɨn isigha derazir avɨrim, bar a gafira.</q2>
<q1>Godɨn akam bar isɨngi, egha hani bar a gafira.</q1>
<q2>A guizbangɨra, hanin aghuir bar isɨngizim, bar a gafira.</q2>
<s1>Ia akam ikaragh: Ekiam, nɨn akam, ikɨrɨmɨrir zurara itim e ganɨdi.</s1>
<par/><goodbreak/>
<ms>7. RIT <rq>Ese 36:16-28</rq></ms>
<mr>Akar dapanim: Kɨ dɨpar zuruzim inigh muziaritam ia gingegham, egh nɨghnɨzir igiam ko navir igiam ia danɨngam.</mr>
<s1>Akar kam, Godɨn akam inigha izir gumazim Esekiel, an osiri.</s1>
<twocol>
<p>Egha Ikiavɨra Itir God uan akam isa na ganɨga ghaze, “Gumazibar borim, Israelia uan nguazimɨn itir dughiamɨn, me arazir bar mɨzɨrɨzibagh amua, nguazir kam gasɨghasɨki. Me, mati amizim uan iakinir arɨmariabagh amua nan damazimɨn mɨze. Me gumazir avɨrim mɨsoghezɨ me ariaghɨre. Egha me marvir guabar ziaba fe, egha uan nguazim gamizɨma, a nan damazimɨn bar mɨze. Kamaghɨn amizɨma, kɨ bar men anɨngaghegha, ivezir kuram isa bar me ganɨngi. Kɨ men arazir ikurar me amizir kaba tuisigha da ikarvagha me batoghezɨ, me tintinibar kantrin igharazibar ghue. Me tintinbar ghuezɨ, kantrin igharazibar gumazamiziba men gara nan iziam gasɨghasɨgha ghaze, ‘Kar Ikiavɨra Itir Godɨn adarasi. A me gamizɨ, me an nguazim ategha gɨfa.’ Ezɨ kɨ fo, Israelia ghuezir danganiba bar, kantrin kabar gumaziba nan iziam dɨpovava a gasɨghasɨsi. Bizir kam bagha kɨ uan iziam bagha oseme.</p>
<p>Kamaghɨn amizɨ, nɨ akar kam Israelia danɨngigh: Kɨ Ikiavɨra Itir God, ian Ekiam, kɨ kamaghɨn ia mɨgɨa ghaze: Ia kantribar gumazamizir igharazibar tongɨn itima, me ian gara nan iziam dɨpova a gasɨghasɨsi. Bizir gavgavir kɨ damuamin kaba, ia Israelia, kɨ ia gɨnɨghnɨghasa dagh amir puvatɨ. Bar puvatɨ. Kɨ uan ziar ekiam baghavɨra nɨghnɨgha dar amuasa. Kɨ uabɨ Ikiavɨra Itir God, ian Ekiam, kɨ ghaze, Ia Israelia, ian arazir kurabar ia gumazamizir kabagh amizɨ, datɨrɨghɨn me nan ziam gasɨghasɨsi. Eghtɨ kɨ kantrin igharazibar gumazamiziba damightɨ me ganigh fogh suam, kɨ uabɨ Ikiavɨra Itir God, ezɨ nan araziba da bar moghɨra zue. Eghtɨ me ziar ekiam na danɨngam. Bizir kɨ ia damuamin kam a kamakɨn, kɨ kantrin ia datɨrɨghɨn itibar bar ia inigh izɨ ua ian nguazimra ia arɨgham. Egh dɨpar dɨkɨriam inigh ian dapanibagh kavamegh, ian arazir kuraba batueghtɨ ia nan damazimɨn bar zuegham. Egh ian marvir guaba fer arazir kuraba bagh kɨ ia rueghtɨ ia zuegham. Egh kɨ nɨn navim damightɨ a ua igiamɨn otogham. Egh duar igiam ia datɨgham. Ian naviba faragha dagɨabar mɨn gavgafi. Kɨ datɨrɨghɨn nɨghnɨzir kuram batuegh nɨghnɨzir igiam isɨ ian navir averiabar aven, ia danɨngam. Egh kɨ uan duam isɨ ia danɨngam, eghtɨ a ian navir averiabar ikiam. Egh ia feghtɨ ia deraghvɨra nan arazir kɨ ia ganɨngiziba ko akar gavgavibar gɨn mangam. Egh ia nguazir kɨ fomɨra ian ovavibagh anɨngizir kamɨn ikiam. Egh ia nan gumazamizibaram otoghtɨ kɨ ian Godɨn ikiam.”</p>
<s2>Kar Godɨn Akam.</s2>
</twocol>
<ms>SAM (sapos i no gat baptais) <rq>Sam 42:3, 5; 43:3-4</rq></ms>
<s1>Ia akam ikaragh: O God, kɨ nɨ buri, mati asɨzim kuarim an pɨrizɨ a dɨpatam ramasa.</s1>
<q1>Asɨzir atiam dɨpatam amasa ariaghɨra ivemara daghurir muziaribar uaghiri moghɨn,</q1>
<q2>O God, kɨ nɨn boroghɨn ikiasa bar ifonge.</q2>
<q1>O God, nɨ Godɨn angamra itim, kɨ nɨ bagha kuarim bar puvɨra nan pɨri, mati gumazim kuarim an pɨrizɨ a dɨpatam ramasa.</q1>
<q2>God, dughiar manamra kɨ bar nɨn boroghɨra mangɨ egh nɨn ziam fam?</q2>
<s1>Ia akam ikaragh: O God, kɨ nɨ buri, mati asɨzim kuarim an pɨrizɨ a dɨpatam ramasa.</s1>
<par/><goodbreak/>
<q1>Kɨ fomɨra gumazamizir avɨrimɨn faragha ghua me inigha ghua Godɨn Dɨpenimɨn aven ghu.</q1>
<q2>Kɨ me ko zuir dughiamɨn,</q2>
<q2>gumazamizir avɨrir kam Godɨn ziam fa a mɨnabava pamten tiariba akara onger akabagh ami.</q2>
<q2>Kɨ bizir kabagh nɨghnɨgha egha nan navim bar moghɨra biaghɨrɨ.</q2>
<s1>Ia akam ikaragh: O God, kɨ nɨ buri, mati asɨzim kuarim an pɨrizɨ a dɨpatam ramasa.</s1>
<par/><goodbreak/>
<q1>Nɨ uan guizɨn akam amadagh uan angazangarim akaghtɨ,</q1>
<q2>aning tuavim nan akagh uam na inigh Saionɨn mɨghsɨar nɨ ua bagha inabazimɨn mɨn Dɨpenir nɨ uabɨ itimɨn mangɨ.</q2>
<s1>Ia akam ikaragh: O God, kɨ nɨ buri, mati asɨzim kuarim an pɨrizɨ a dɨpatam ramasa.</s1>
<par/><goodbreak/>
<q1>O God, nɨ nan God, nɨrara nan navim gamima a derazɨ kɨ bar akonge.</q1>
<q2>Kɨ nɨn ofa gamir dakozimɨn mangɨ,</q2>
<q2>egh uan gita mɨsogh nɨn ziar ekiam fam.</q2>
<s1>Ia akam ikaragh: O God, kɨ nɨ buri, mati asɨzim kuarim an pɨrizɨ a dɨpatam ramasa.</s1>
<par/><goodbreak/>
<p2>(</p2>
<ms>SAM <rq>Sam 51:12-15, 18-19</rq></ms>
<s1>Ia akam ikaragh: O God, nɨ nan navim rueghtɨ a zuegham.</s1>
<q1>O God, nɨ nan navir averiam damightɨ a zuegh ua igiamɨn otogh.</q1>
<q2>Eghtɨ nɨn ifongiar aghuim nan aven izɨtɨ kɨ nɨrara ganam.</q2>
<q1>Nɨn Duam nan aven iti,</q1>
<q2>ezɨ nɨ uabɨn boroghɨn na batuegh, na dam uan duam inian markɨ.</q2>
<s1>Ia akam ikaragh: O God, nɨ nan navim rueghtɨ a zuegham.</s1>
<par/><goodbreak/>
<q1>Nɨ faraghavɨra ua na inizɨ kɨ nɨ bagha bar akonge.</q1>
<q2>Nɨ datɨrɨghɨn bar akongezir arazir kam na danɨngigh.</q2>
<q2>Kɨ nɨn akabar gɨn mangamin ifongiar kam, nɨ ua na danɨngigh.</q2>
<b/>
<q1>Kɨ gɨn gumazir arazir kurabagh amiba, nɨn akamɨn me mɨkɨmam,</q1>
<q2>eghtɨ me nɨ bagh izam.</q2>
<s1>Ia akam ikaragh: O God, nɨ nan navim rueghtɨ a zuegham.</s1>
<par/><goodbreak/>
<q1>Kɨ fo, nɨ kamaghɨn aghua, kɨ asɨzim nigh izɨ nɨ bagh an ofa damuam.</q1>
<q2>Kɨ ofa damusɨ, asɨzim mɨsuegh a tuaghtɨ a isigh mɨghɨran nɨ aghua.</q2>
<q1>O God, nɨ kamaghɨn ifonge, kɨ ofan mɨn bar uabɨ abɨragh bar nɨn apengan ikiam.</q1>
<q2>Gumazir uari abɨra navibagh iziba, nɨ akɨrim ragha me gasir puvatɨ.</q2>
<s1>Ia akam ikaragh: O God, nɨ nan navim rueghtɨ a zuegham.</s1>
<par/><goodbreak/>
<ms>RIT </ms>
<rw>(bihain long singsing Ona) <rq>Ro 6:3-11</rq></rw>
<mr>Akar dapanim: Krais mozimɨn dɨkavigha gɨfa, kamaghɨn a uam aremeghan kogham.</mr>
<s1>Pol Romba bagha osirizir akɨnafarimɨn dɨbobonim.</s1>
<twocol>
<p>Ia ti kamaghɨn fo, e bar Krais Iesusɨn aven ruegha a ko poke. Arazir kamɨn e bar an ovevem ko poke. E ruegha, egha tuavir kamɨn Kraisɨn ovevemɨn poke, ezɨ Afeziam Krais ko mozimɨn aven e akaragha e avara. Egha mati an gavgavir ekiam Krais gamizɨ a mozimɨn ua dɨkafi, kamaghɨra, e uaghan ikɨrɨmɨrir igiar aghuimɨn ikɨvɨra ikiam.</p>
<p>Ezɨ, e Krais ko puegha egha mati an aremezɨ, moghɨn areme. Kamaghɨra, e a ua dɨkavizɨ moghɨn e a ko puegh ua dɨkavigham. E kamaghɨn fo, en navir ghurimɨn araziba, da Krais ko ter ighuvimɨn aremegha gɨfa, ezɨ en nivafɨzimɨn agoroger arazir kurabar gavgavim gɨfa. Kamaghɨn, e ua arazir kuramɨn ingangarir gumazibar ikian kogham. Guizbangɨra, gumazitam aremeghtɨ, arazir kuramɨn gavgavim uam a gativaghtɨ, an an apengan ikian kogham. E ghaze, e Krais ko areme, egha e nɨghnɨzir gavgavim kamaghɨn iti, e uaghan a ko ikɨrɨmɨrir aghuir kamɨn ikiam.</p>
<p>E kamaghɨn fo, Krais mozimɨn ua dɨkavigha gɨfa. Egha uam aremeghan kogham. Ovevem, a ua gavgavir a mɨsueghtɨ a uam aremeghamim, puvatɨ. Egha Krais dughiar vamɨram aremegha ua aremeghan kogham. Egha ovever arazir kamɨn, an arazir kuramɨn gavgavim gamizɨ, eghtɨ a uam a gativsɨ damuan kogham. Egha datɨrɨghɨn a ikɨrɨmɨrir aghuarimɨn ikia God baghavɨra iti. Kamaghɨra, nɨghnɨzir kam ian ikɨ, ia uaghan Krais ko aremegha egha arazir kuramɨn gavgavim uam an apengan itir puvatɨ. Egha ia Krais Iesus ko porogha God baghavɨra ikia ikɨrɨmɨrir aghuimɨn iti.</p>
<s2>Kar Godɨn Akam.</s2>
</twocol>
<ms>SAM <rq>Sam 118:1-2, 16-17, 22-23</rq></ms>
<s1>Bekim: Aleluya, Aleluya, Aleluya.</s1>
<q1>Ikiavɨra Itir God a dughiabar zurara en dera, egha a zurara en apangkuvigha mamaghɨra iti.</q1>
<q2>Kamaghɨn amizɨ e a mɨnamam!</q2>
<b/>
<q1>E Israelian gumazamiziba, e kamaghɨn mɨkɨm suam,</q1>
<q2>“A zurara en apangkuvigha mamaghɨra iti.”</q2>
<s1>Bekim: Aleluya, Aleluya, Aleluya.</s1>
<par/><goodbreak/>
<q1>Ikiavɨra Itir Godɨn gavgavimra en akura.</q1>
<q2>Ikiavɨra Itir Godɨn gavgavimra, e uan apaniba dɨkabɨra.”</q2>
<q1>Kɨ fo, kɨ aremeghan kogham. Puvatɨ.</q1>
<q2>Kɨ angamra ikɨ, egh bizir Ikiavɨra Itir God amizibagh eghanam.</q2>
<s1>Bekim: Aleluya, Aleluya, Aleluya.</s1>
<par/><goodbreak/>
<q1>Kar dɨpenir akɨnir ingangarir gumaziba aghuazim,</q1>
<q2>a datɨrɨghɨn dɨpenim aterir guarim gava.</q2>
<q1>Ikiavɨra Itir God uabɨ bizir kam gamizɨma an oto.</q1>
<q2>Ezɨ e an garima, a bar dera.</q2>
<s1>Bekim: Aleluya, Aleluya, Aleluya.</s1>
<par/><goodbreak/>
<p2>(No gat singsing bilong Welkamim Gutnius)</p2>
<ms>GUTNIUS <rq>Mt 28:1-10</rq></ms>
<mr>Akar dapanim: Iesus mozim ategha dɨkavigha gɨfa. A ian faragha Galilin ghu.</mr>
<s1>Ia, Krais Iesusɨn Akar Aghuir Matyu osirizim, a baragh.</s1>
<twocol>
<p>Ezɨ Sabatɨn dughiam gɨvazɨma, Sanden bar mɨzaraghara aruem anadima, Makdalan amizim Maria, ko Marian igharazim uamategha mozimɨn ganasa izi. *</p>
<p>Ezɨ mɨkɨmkɨzir ekiam maghɨram oto. Ezɨ Godɨn enselɨn mam Godɨn Nguibam ategha izaghɨra, dagɨar Iesusɨn mozir akamɨn itim poghpuegha, mong mozir apɨnimɨn ghugha, egha dagɨam gaperaghav iti. Enselɨn ganganim, mati onɨmarim taghtazi moghɨn gari, ezɨ an korotiaba bar ghurghuri. Ezɨ mɨdorozir gumaziba an atiatia, inɨgha egha aremezɨ moghɨn iti.</p>
<p>Ezɨ ensel kamaghɨn amizir kamning mɨgei, “Gua atiatingan markɨ. Kɨ fo, gua me ter ighuvim gafuzir gumazim Iesus bagha gara izi. A kagh itir puvatɨ. A faragha mɨkemezɨ moghɨn ua dɨkavigha gɨfa. Gua izɨ, a kagh irɨghav ikezir danganimɨn gan.</p>
<p>Egh gua zuamɨra mangɨ, an suren gumazibav kɨm suam, a ua dɨkavigha gɨvagha mozimɨn itir puvatɨ. Ia oragh. A ia bativasa faragha Galilin zui. Ia mangɨ, munagh an ganam. Kɨ bizir kamɨn gun gua mɨkɨmasa ize.”</p>
<p>Ezɨ amizimning puv atiatiava, egha uaghan bar akonge. Egha zuamɨra mozim ategha, ivegha Iesusɨn suren gumazibav kɨmasa zui.</p>
<p>Ezɨ Iesus tuavimɨn maghɨra aning bato, egha ghaze, “Mɨzarazir aghuim.” Ezɨ aning an boroghɨn ghua, an dagarimning suiragha an ziam fe. Ezɨ Iesus kamaghɨn aning mɨgɨa ghaze, “Gua atiatingan markɨ. Gua mangɨ, nan aveghbuabav kɨm suam, me Galilin mangɨ egh munagh nan ganam.”</p>
<s2>Kar, Krais Iesusɨn Akar Aghuim.</s2>
</twocol>
<eject/>
<info category="h" value="ISTA SANDE" />

</sile>